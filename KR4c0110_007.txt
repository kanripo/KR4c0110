# -*- mode: mandoku-view; -*-
#+TITLE: 禪月集
#+DATE: 2015-09-11 08:38:45.226788
#+PROPERTY: ID KR4c0110
#+PROPERTY: BASEEDITION SBCK    
#+PROPERTY: WITNESS SBCK
#+PROPERTY: JUAN 7
#+PROPERTY: FILE SB04n0469-007禪月集-卷第七.
<pb:KR4c0110_SBCK_007-1a>¶
禪月集卷第七¶
　　浙江東道婺州蘭溪縣和安寺西岳賜紫蜀國禪月大師貫休述¶
　　　五言律詩三十一首¶
　　　　春山行¶
重疊太古色濛濛花雨時好峯行恐盡流水語相隨¶
黒壤生紅术黄猿領白兒因思石橋月曽與道人期¶
　　　　送諌官南遷¶
危行危言者從天落海涯如斯爲逺客始是好男兒¶
瘴雜交州雨犀揩馬援碑不知千萬里誰復識辛毗¶
　　　　懷香爐峯道人¶
常思峯頂叟石窟土爲牀日日先見日煙霞多異香¶
冥心同槁木掃雪帶微陽終必相尋去斯人不可忘¶
　　　　觀李翰林真(二首)¶
<pb:KR4c0110_SBCK_007-1b>¶
日角浮紫氣&KR1006;然塵外清雖稱李太白知是郍星精¶
御宴千鍾飲蕃書一筆成冝哉杜工部不錯道騎鯨¶
誰氏子丹青毫端曲有靈圪如山忽墮爽似酒𥘉醒¶
天馬難攏勒仙房乆閑扄若非知此輩何以慠彤庭¶
　　　　晚泊湘江作¶
煙浪瀁愁色髙吟似有隣一輪湘渚月萬古獨醒人¶
岸濕穿花逺風香禱廟頻秖應䛕侫者到此不傷神¶
　　　　淮上逢故人¶
故園離亂後十載始逢君長恨南薫奏尋常只自聞¶
荒䆫秋見岳赤地夜生雲莫歎謀身晚中興正用文¶
　　　　讀杜工部集(二首)¶
造化拾無遺唯應杜甫詩豈非玄域橐奪得古人旗¶
日月精華薄山川氣槩卑古吟吟不盡惆悵不同時¶
<pb:KR4c0110_SBCK_007-2a>¶
甫也道亦喪孤舟出蜀城彩毫終不撅白雪更能輕¶
命薄相如命名齊李白名不知耒陽令何以塟先生¶
　　　　題簡禪師院¶
機忘室亦空静與沃洲同唯有半庭竹能生竟日風¶
思山海月上出定印香終繼後傳衣者還須立雪中¶
　　　　讀劉得仁賈島集(二首)¶
二公俱作者其奈亦迃儒且有諸峯在何將一弟吁¶
句還如&KR1341;蓞誰復贈襜褕想得重泉下依前與衆殊¶
役思曽衝尹多言阻國親桂枝何所直陋巷不勝貧¶
馬病難湯雪門荒劣有人伊余吟亦苦爲爾一眉嚬¶
　　　　天台老僧¶
獨住無人處松龕岳雪侵僧中九十臘雲外一生心¶
白髮垂下剃青眸笑更深猶能指孤月爲我暫開襟¶
<pb:KR4c0110_SBCK_007-2b>¶
　　　　經費徴君舊宅¶
巉嵒玉九株秀濕掩蒼梧祥瑞乆不出羲軒銷得無¶
雨和髙瀑濁燒熁大櫧枯到此思歸去迢迢隔五湖¶
　　　　秋末懷舊山¶
昔住匡盧北無人知姓名侵雲收糓粟引蟻上柑橙¶
寒雨雪兼落枯林虎獨行誰能將白髪共向此中生¶
　　　　春過鄱陽湖¶
百慮片㠶下風波極目看吴山兼鳥没楚色入衣寒¶
過此愁人處始知行路難夕陽沙島上廻首一長歎¶
　　　　寄僧野和尚¶
鳥外更誰親諸峯即四隣白頭寒枕石青納爛無塵¶
橡栗堆行逕猿猴繞定身儻然重結社願作掃壇人¶
　　　　寄馮使君¶
<pb:KR4c0110_SBCK_007-3a>¶
端居碧雲暮好鳥啼紅芳滿郭桃李熟卷簾風雨香¶
清吟繡段句黙念芙蓉章未得歸山去頻升謝守堂¶
　　　　懷紫閣隠者¶
積翠藏一叟常思未得遊不知在巖下爲復在峯頭¶
苔上枯藤笐泉淋破石樓伊余更何事不學此翁休¶
　　　　寄天台道友¶
大是清虗地髙吟到日晡水聲金磬亂雲片玉盤麤¶
仙有遺蹤在人還得意無石碑文不直壁畫色多枯¶
冷立千年鶴閑燒六一爐松枝垂似物山勢秀難圖¶
紫府程非逺青溪逕不迃馨香栢上露皎㓗水中珠¶
賢聖無他術圎融只在吾寄言桐栢子珍重保之乎¶
　　　　旅中懷孫路¶
暮塵微雨收蟬急楚郷秋一片月生海幾家人上樓¶
<pb:KR4c0110_SBCK_007-3b>¶
砌香殘果落汀草宿煙浮唯有知音者相思欲白頭¶
　　　　貽丗¶
至理不誤物悠悠自不明黃金燒欲盡白髪火邊生¶
苦惑神仙䜝難收日月精捕風兼繫影信矣不湏争¶
　　　　覽李秀才卷¶
香沐整山衣開君一軸詩吟當秋景苦味出雪林遲¶
經濟幾人到功夫两鬢知因嗟和氏淚不是等閑垂¶
　　　　懷方干張爲¶
冥搜入仙窟半夜水堂前吾道秪如此古人多亦然¶
螢沈荒塢霧月苦緑梧蟬因憶垂輪者滄浪何處邊¶
　　　　四皓圗¶
何人圗四皓如語話嘮嘮雙鬢雪相似是誰年最髙¶
溪苔連豹褥仙酒汚雲𫀆想得亡秦日伊余亦合逃¶
<pb:KR4c0110_SBCK_007-4a>¶
　　　　懐白閣道侣¶
寒思白閣層石屋两三僧斜雪掃不盡飢猿喚得應¶
香燃一字火磬過數潭冰終必相尋去孤懷乆不勝¶
　　　　讀孟郊集¶
東野子何之詩人始見詩清刳霜雪髓吟動鬼神司¶
舉丗言多媚無人師此師因知吾道後冷淡亦如斯¶
　　　　懐四明亮公¶
孤峯含紫煙師住此安禪不下便不下如斯大可憐¶
坐侵天井黒吟乆海霞蔫豈覺塵埃裏干戈已十年¶
　　　　秋過錢塘江¶
巨浸東隅極山吞大野平因知吴相恨不盡海濤聲¶
黒氣騰蛟窟秋雲入戰城遊人千萬里過此白髭生¶
　　　　上俞許二判官¶
